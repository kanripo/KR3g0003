# -*- mode: mandoku-view; -*-
#+TITLE: 元包經傳
#+DATE: 2015-08-24 23:11:28.984000
#+PROPERTY: ID KR3g0003
#+PROPERTY: BASEEDITION WYG    
#+PROPERTY: JUAN 提要
<pb:KR3g0003_WYG_000-1a>¶
欽定四庫全書　　　　　　子部七¶
　元包經傳　　　　　　　　術數類一(數學之屬/)¶
　　提要¶
　　　　(臣/)等謹案元包經傳五卷附元包數總義二卷¶
　　　　北周衛元嵩撰唐蘇源明傳李江注宋韋漢卿¶
　　　　釋音其總義二卷則張行成所補撰也楊楫¶
　　　　嘗序其書云元嵩益州成都人明隂陽厯算¶
　　　　獻䇿後周賜爵持節蜀郡公胡應麟四部正¶
<pb:KR3g0003_WYG_000-1b>¶
　　　　譌則云元嵩後周人所撰述有齊三教論七¶
　　　　卷見鄭樵通志又隋志釋氏類稱蜀郡沙門¶
　　　　衛元嵩上書言僧徒猥濫周武帝下詔一切¶
　　　　廢毁即其人也楊楫本序頗與隋志合序稱¶
　　　　元嵩有傳考北史無之楊氏誤也案應麟謂¶
　　　　元嵩先為沙門所考較楫為詳然北史載元¶
　　　　嵩藝術傳中應麟求之於専傳不見其名遂¶
　　　　以為北史不載則楫不誤而應麟反誤至崇¶
<pb:KR3g0003_WYG_000-2a>¶
　　　　文總目以為唐人通志通考並因之則踈舛¶
　　　　更甚矣唐釋道宣廣宏明集載元嵩始末深¶
　　　　有詆詞蓋以澄汰僧徒故緇流積憾然温大¶
　　　　雅創業起居注載元嵩造作謡讖裴寂等引¶
　　　　之以勸進則亦妖妄之徒也是書體例近太¶
　　　　元序次則用歸藏首坤而繼以乾兊艮離坎¶
　　　　㢲震卦凡七變合本卦共成八八六十四自¶
　　　　繫以辭文多詰屈又好用假字難以猝讀及¶
<pb:KR3g0003_WYG_000-2b>¶
　　　　䆒其傳注音釋乃别無奥義以艱深而文淺¶
　　　　易不過效太元之顰宋紹興中臨卭張行成¶
　　　　以蘇李二氏徒言其理未知其數復編采易¶
　　　　說以通其㫖著為總義元嵩書唐志作十卷¶
　　　　今本五卷其或併或佚蓋不可考楊楫序稱¶
　　　　大觀庚寅前進士張㫒景初擕元包見遺曰¶
　　　　自後周厯隋唐迄今五百餘載世莫得聞頃¶
　　　　因楊公元素内翰傳秘閣本俾鏤板以傳然¶
<pb:KR3g0003_WYG_000-3a>¶
　　　　此書唐志崇文總目並著録何以云五百餘¶
　　　　年世莫得聞王世貞疑為依托似非無見今¶
　　　　術數家從無用以占卜者徒以流傳既久姑¶
　　　　録存之行成書玉海作二卷與今本合與元¶
　　　　包本别著録然考昇子張洸跋已稱以行成¶
　　　　䟽義與臨卭韋漢卿釋因合為一編則二書¶
　　　　之併其來已久毛晉刋板蓋有所本今乃仍¶
　　　　之其釋音漏題漢卿名則晉之踈耳乾隆四¶
<pb:KR3g0003_WYG_000-3b>¶
　　　　十六年十月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　總　校　官　(臣/)　陸　費　墀¶
#+PROPERTY: JUAN 原序
<pb:KR3g0003_WYG_000-4a>¶
原序¶
包之為書也廣大含𢎞三才悉備言乎天道有日月焉¶
有雷雨焉言乎地道有山澤焉有水火焉言乎人道有¶
君臣焉有父子焉理國理家為政之尤者昔文質更變¶
篇題各異夏曰連山殷曰歸藏周曰周易而唐謂之元¶
包其實一也包者藏也言善惡是非吉凶得失皆藏其¶
書也觀乎囊括萬有籠罩八紘執陶鑄之鍵啟乾坤之¶
扄孕覆育載通幽洞㝠窮天人之祕研造化之精推興¶
<pb:KR3g0003_WYG_000-4b>¶
亡之理察禍福之萌與鬼神齊奥將日月並明謂六五¶
經而四三易雖太𤣥莫之與京然文字竒詭音義譎怪¶
紛而不釋隠而不明者得非遭於離亂歟易曰作易者¶
其有憂患乎蓋所謂憂亂世而患小人也故其辭危衛¶
先生近之矣祕書少監武功蘇源明洗心澄思為之修¶
傳解紛以釋之索隠以明之帝王之道昭然著見有以¶
見理亂之兆有以見成敗之端江考于訓詁耽于講習¶
輙演元義庶傳於學者焉¶
